নিয়তি অলক্ষ্যে কী খেলাই যে খেলে! নইলে ‘বাংলাওয়াশ’-এর নায়কই কেন পাকেচক্রে আবার সেই নিউজিল্যান্ডের বিপক্ষে টস করতে নামবেন! ‘বাংলাওয়াশ’ বললে মনে এখন প্রশ্ন জাগে, কোনটির কথা হচ্ছে। এখানে প্রথমটির। কী কাকতালীয় দেখুন, প্রায় সাড়ে চার বছর আগের ওই ৪-০ আরও বেশি করে মনে করিয়ে দিতে এখানেও মাশরাফি বিন মুর্তজা আর সাকিব আল হাসান! মনে আছে তো ২০১০ সালের সেই অক্টোবর? ওয়ানডে সিরিজের প্রথম ম্যাচে ১ ওভার করেই অ্যাংকেলের চোটে ছিটকে পড়লেন অধিনায়ক মাশরাফি। বাকিটুকু ইতিহাস। সাকিবকে অধিনায়কত্ব করতে হলো। বলতে গেলে ব্যাটে-বলে একাই নিউজিল্যান্ডকে ধ্বংস করে দিলেন। এখানে মাশরাফির বদলে অধিনায়কের নাম সাকিব হয়ে যাওয়ার কারণ যত না অসুস্থতা বা চোট, তার চেয়ে বেশি নিষিদ্ধ হওয়ার চোখরাঙানি। নিউজিল্যান্ডের বিপক্ষে আপাতগুরুত্বহীন ম্যাচটিতে ওভার রেটে পিছিয়ে পড়লে তিন ম্যাচের নিষেধাজ্ঞা পেতে হতো। গুনে গুনে ঠিক তিন ম্যাচই! যার মানে কোয়ার্টার ফাইনাল তো বটেই, সেমিফাইনাল ও ফাইনালেও মাশরাফি দর্শক হয়ে যেতেন! কথাটা শুনে মাশরাফি খুব হাসলেন, ‘মজা করছেন, না? বলা যায় না কিন্তু!’ মজাটা বাংলাদেশ দলেও হচ্ছে। কোয়ার্টার ফাইনাল থেকেই বিশ্বকাপ হয়ে যাচ্ছে ‘এক ম্যাচের খেলা’। মন্ত্রের মতো উচ্চারিত হচ্ছে, নির্দিষ্ট দিনে ভালো খেললে তো যেকোনো কিছুই সম্ভব। সাকিব আল হাসান যেমন নিউজিল্যান্ড এই বিশ্বকাপের সেরা দল কি না প্রশ্ন করায় বললেন, ‘সেরা দল বলে এখানে কিচ্ছু নেই। ওয়ানডেতে যে যেদিন ভালো খেলবে, সে-ই জিতবে।’ দলের ছন্দটা ঠিক রাখতে মাশরাফিকে খেলানোর ঝুঁকি নেওয়া হবে কি না, এ নিয়ে একটু দ্বিধাদ্বন্দ্ব ছিল। ম্যাচ রেফারির নাম জানার পর সিদ্ধান্ত নিতে আর এক মুহূর্তও লাগেনি। স্টুয়ার্ট ব্রডের বাবা সাবেক ইংল্যান্ড ব্যাটসম্যান ক্রিস ব্রড যে উপমহাদেশের দলগুলোকে খুব ‘নেকনজরে’ দেখেন, এটা মোটামুটি সবারই জানা। তার ওপর আবার কোয়ার্টার ফাইনালে সম্ভাব্য প্রতিপক্ষের নাম ভারত। এর পরও কোনো দল অধিনায়ককে হারানোর ঝুঁকি নিলে বুঝতে হবে হয় ওই দলের বুদ্ধিশুদ্ধি নেই অথবা বর্তমান ক্রিকেট-বিশ্বের হালহকিকত সম্পর্কে তাঁরা নেহাতই অজ্ঞ। প্রায় সাড়ে তিন বছর পর হঠাৎ আবার অধিনায়কত্ব পেয়ে একটু হকচকিত সাকিব কাল রাতে দাবি করলেন, ম্যাচ নিয়ে চিন্তাটা এখনো গুছিয়ে নিতে পারেননি। যাঁর সঙ্গে আজ টস করতে নামবেন বা এরই মধ্যে টস করে ফেলেছেন, সেই ব্রেন্ডন ম্যাককালাম চিন্তার বড় একটা অংশজুড়ে থাকার কথা। এই বিশ্বকাপে শুরুতে নিজের ব্যাটে যেমন, তেমনই অধিনায়কত্ব দিয়েও ঝড় তুলছেন। আজকের ম্যাচের দুই অধিনায়কের আবার বেজায় বন্ধুত্ব। আইপিএলে নাইট রাইডার্সে একসঙ্গে খেলার সূত্রে সেই বন্ধুত্বের ভিত্তি পারস্পরিক শ্রদ্ধাবোধ। সংবাদ সম্মেলনে ম্যাককালাম শুধু ক্রিকেটার সাকিবেরই প্রশংসা করলেন না, জীবন সম্পর্কে মানুষ সাকিবের দৃষ্টিভঙ্গি সম্পর্কে মুগ্ধতার কথাও জানিয়ে দিলেন। ‘সাকিব ম্যাজিক’-এর সঙ্গে সম্যক পরিচয় আছে বলে পরদিনের ম্যাচটি যদি সাকিবের দিন হয়, তা হলে কিছু করার নেই বলেও অবলীলায় ঘোষণা করলেন। ম্যাককালামের সঙ্গে হয়তো একটু বেশি খাতির, তবে আইপিএলের কল্যাণে নিউজিল্যান্ড দলের বেশির ভাগ খেলোয়াড়ের সঙ্গেই সাকিবের ভালো বন্ধুত্ব আছে। ড্যানিয়েল ভেট্টোরির সঙ্গে বন্ধুত্বের সঙ্গে প্রতিদ্বন্দ্বিতাও। দুজনই বাঁহাতি স্পিনার। চোটের কারণে মাঝখানে এত দিন বাইরে থাকার পরও ফিরে এসে ভেট্টোরির বোলিং দেখে সাকিব মুগ্ধ, ‘খুব ভালো বোলিং করছে। তার পরও এই বিশ্বকাপের পরই নাকি ছেড়ে দেবে শুনলাম!’ প্রসঙ্গ বিশ্বকাপের পরই ছেড়ে দেওয়া হলে কুমার সাঙ্গাকারা না এসে পারেনই না। পর পর চার ম্যাচে সেঞ্চুরির ইতিহাস গড়া শ্রীলঙ্কান বাঁহাতি সম্পর্কে একসঙ্গে সাকিবের দুটি ভবিষ্যদ্বাণী, ‘দেখবেন, ও পরের ম্যাচেও সেঞ্চুরি করবে। আর মনে হয় না, বিশ্বকাপের পর ছেড়ে দিতে পারবে।’ বি-ম্যাকের ভয় রুবেলদের টিম হোটেল নভোটেলের উল্টো দিকের রাস্তায় দাঁড়িয়ে সাকিবের সঙ্গে যখন কথা হচ্ছে, তখনো ঝিরিঝিরি বৃষ্টি ঝরছে। কাল সকাল থেকে গভীর রাত পর্যন্ত হ্যামিল্টনে বৃষ্টিরই রাজত্ব। সাকিবকে বউ নিয়ে ঘুরতে দেখে দুপুরে ম্যাককালাম বলেছেন, ‘কালও বৃষ্টি হলেই ভালো। পরিবারকে সময় দেওয়া যাবে।’ ম্যাচটা এমনই যে, বৃষ্টি নিয়ে কোনো দলেরই কোনো দুশ্চিন্তা নেই। খেলা না হলেও গ্রুপের শীর্ষস্থান নিশ্চিত নিউজিল্যান্ডের, হেরে গেলেও। বাংলাদেশের এই ম্যাচ জিতে কোয়ার্টার ফাইনাল প্রতিপক্ষ বদলে নেওয়ার একটা সুযোগ আছে। তবে সেটি নিয়ে কাউকেই খুব একটা ভাবিত মনে হলো না। বরং কে না কে সামনে পড়ে অনিশ্চয়তার চেয়ে চেনা প্রতিপক্ষ ভারতকেই যেন পছন্দ সবার। টিম হোটেলের উল্টো দিকেই একটা ইন্ডিয়ান রেস্টুরেস্টে বেশির ভাগ ক্রিকেটারের খাওয়া-দাওয়া হচ্ছে। মুখের স্বাদ বদলাতে সাকিব সস্ত্রীক ডিনার করলেন পাশের একটা থাই রেস্টুরেস্টে। ফেরার পথে ওই ইন্ডিয়ান রেস্টুরেন্টে একটু ঢুঁ মেরে গেলেন। পরদিনও বৃষ্টি আছে কি নেই, সতীর্থদের এই কৌতূহলের জবাবে আইফোনে রৌদ্রোজ্জ্বল দিনের পূর্বাভাস জানিয়ে দিলেন তাঁদের। মাশরাফির বদলে দলে একজন ব্যাটসম্যান বাড়ানো হয়েছে। নাসির হোসেন আজ খেলছেন। হ্যামিল্টনের উইকেটের সোজাসুজি ছোট বাউন্ডারির কারণে আরাফাত সানির চেয়ে এখানে তাইজুলই বেশি কার্যকর হবেন ভেবে আরেকটি পরিবর্তনের কথাও ভেবে রাখা হয়েছে। সেটি চূড়ান্ত হয়নি আবহাওয়ার কারণে। আজ আর বৃষ্টি না হলেও কাভারে ঢাকা উইকেটে আর্দ্রতা তো থাকতেই পারে। সেটি বেশি আছে মনে হলে শফিউল ঢুকে যাবেন একাদশে। ম্যাচটির গুরুত্ব নেই, আবার আছেও। ম্যাককালাম যতই উড়িয়ে দিতে চান, ৭-০-এর জ্বালা মেটাতে তাঁর দল নখদন্ত বের করেই ঝাঁপিয়ে পড়বে। বাংলাদেশের হারানোর কিছু নেই, তবে কোয়ার্টার ফাইনালে নামার আগে আত্মবিশ্বাসে আরেকটু জ্বালানি ভরে নেওয়ার সুযোগ এই ম্যাচ। দেখা যাক, কী হয়!


কয়েক বছর ধরে ভারতের তো বটেই, বিশ্ব ক্রিকেটেই সবচেয়ে উজ্জ্বল তারকাদের একজন বিরাট কোহলি। বিশ্বকাপে ভারতের দুর্দম গতিতে এগিয়ে চলায় পথ দেখাচ্ছেন সামনে থেকেই। কাল জিম্বাবুয়ের সঙ্গে ম্যাচে একজন অবশ্য কোহলিকে ফেরানোর ছক অনেকের চেয়েই ভালোভাবে কাটতে পারবেন। জিম্বাবুয়ে কোচ ডেভ হোয়াটমোর তো কোহলিকে খুব কাছ থেকেই দেখেছেন! তখনো কোহলি আজকের কোহলি হননি, সম্ভাবনার কুঁড়ি ফোটেনি ফুল হয়ে। ২০০৮ সালে অনূর্ধ্ব-১৯ বিশ্বকাপে কোহলি ছিলেন ভারতের অধিনায়ক, সেই দলের কোচ ছিলেন হোয়াটমোর। সেই স্মৃতি মনে পড়ে যাচ্ছে তাঁর, ‘তরুণ খেলোয়াড়দের উন্নতিতে অবদান রাখতে পারা সব সময় দারুণ। সত্যি বলতে কি, আমি ওদের সঙ্গে খুব বেশি সময় ছিলাম না। কিন্তু সময়টা দারুণ কেটেছিল। আমার বুঝতে কষ্ট হয়নি তাদের সম্ভাবনা আছে। আমিই খুশি, সেটা তারা বুঝতে পেরেছে। আমার তো মনে হয়, ওর আরও অনেক কিছু দেওয়ার আছে।’ সেই বিশ্বকাপ ভারতই জিতেছিল। কোহলির সঙ্গে সেই দলের রবীন্দ্র জাদেজাও আলো ছড়াচ্ছেন জাতীয় দলে। ২৬ বছর বয়সী কোহলিকে নিয়ে হোয়াটমোরের মূল্যায়ন, ‘সে খুবই আত্মবিশ্বাসী। অনূর্ধ্ব-১৯ বিশ্বকাপের অধিনায়ক হিসেবেও সে তা-ই ছিল। তবে অনেক আত্মবিশ্বাসী তরুণ আবার নিজেদের ধরে রাখতে পারে না। কোহলি সেটা পেরেছে।’

হঠাৎ ঠান্ডা লেগে গলা এমন বসে গেছে যে, তা থেকে ফ্যাঁসফ্যাঁসে আওয়াজ বেরোচ্ছে। স্কটল্যান্ডের বিপক্ষে ম্যাচে পায়ের পেশিতে পাওয়া চোটটা এখনো ভোগাচ্ছে। ক্যারিয়ারজুড়ে চোট-আঘাত এত ভুগিয়েছে যে নিজেই রীতিমতো ‘বিশেষজ্ঞ’ হয়ে উঠেছেন। সেই অভিজ্ঞতা থেকে ভেতরে তন্তু-টন্তু কিছু ছিঁড়ে গেছে বলেই আশঙ্কা করছেন। এই সবকিছুকেই তুড়ি মেরে উড়িয়ে দিয়ে মাঠে নামতে প্রস্তুত মাশরাফি বিন মুর্তজা। দ্বিধাটা অন্যখানে—ইংল্যান্ডের বিপক্ষে অবিস্মরণীয় জয়ে ‘কাঁটা’ হয়ে থাকা স্লো ওভার রেটের কারণে জরিমানা। আরেকটি ম্যাচে এমন হলেই নিষিদ্ধ হয়ে যাবেন। স্বপ্নের কোয়ার্টার ফাইনালের আগে সেই ঝুঁকি নেওয়াটা ঠিক হবে কি না ভেবে পাচ্ছেন না মাশরাফি। তা গ্রুপের শেষ ম্যাচটির এমন কোনো গুরুত্ব তো নেই। না খেললেই হয়। এই ‘সহজ’ সমাধানটা যে মাশরাফির মাথায় আসছে না, তা নয়। কিন্তু তাঁর ভয় অন্যখানে। দলটাকে গুছিয়ে এনেছেন। জয়-পরাজয় যা-ই হোক, আগামীকাল নিউজিল্যান্ডের বিপক্ষে পারফরম্যান্স দিয়ে কোয়ার্টার ফাইনালে প্রতিপক্ষকে একটা বার্তা পাঠাতে চান। নিজে মাঠে না থাকলে কীভাবে চলে! আগের রাতটা অকল্যান্ডে কাটিয়ে কাল দুপুরে দুই ঘণ্টার বাসযাত্রায় হ্যামিল্টনে পৌঁছেছে বাংলাদেশ দল। ঘণ্টা দুয়েক পরেই ঐচ্ছিক অনুশীলন ছিল। আগের দুই দিনের ধকলে তাতে খুব বেশিজন আগ্রহ দেখায়নি। মাশরাফি নিজেও যাননি। নিউজিল্যান্ডের বিপক্ষে ম্যাচটাকে কীভাবে নেওয়া হবে, কাল সন্ধ্যা পর্যন্ত তা নিয়ে দলের মধ্যে কোনো আলোচনাও হয়নি। তবে ইংল্যান্ডের বিপক্ষে জয় আত্মবিশ্বাসের পালে এমনই হাওয়া লাগিয়েছে যে, মাশরাফির বিশ্বাস, মাঠে কিছু ব্যাপার ঠিকঠাক ঘটলে নিউজিল্যান্ডকে হারিয়ে দেওয়াও সম্ভব। এই বিশ্বকাপে এখন পর্যন্ত অপরাজিত ব্রেন্ডন ম্যাককালামের দল। বাংলাদেশ দলের বেশ কয়েকজনকে বলতে শুনলাম, এই ম্যাচটা হ্যামিল্টনের সেডন পার্কের বদলে মিরপুরের শেরেবাংলায় হলেই হতো! তা হলে চোখ বুজে বলে দেওয়া যেত, নিউজিল্যান্ডই হারছে। দুই দলের সর্বশেষ সাত ম্যাচের স্কোরলাইন ৭-০। তবে এটি মিরপুর আর ফতুল্লার গল্প। বাংলাদেশে নিউজিল্যান্ড যেমন অসহায়, নিউজিল্যান্ডে এসে বাংলাদেশও তো তা-ই। নিউজিল্যান্ডের মাটিতে এখন পর্যন্ত বাংলাদেশের কোনো জয়ের গল্পই তো লেখা হয়নি। একটি জয় অবশ্য আছে। সেটিও আবার কাল যে মাঠে খেলা, সেই সেডন পার্কেই। তবে রেকর্ড বুকে সেটি পাবেন না। কারণ ২০০৮ সালে বাংলাদেশ যে টি-টোয়েন্টি ম্যাচটা জিতেছিল, সেটি আন্তর্জাতিক ম্যাচ ছিল না। সেটি প্রদর্শনী ম্যাচ, যেটি আয়োজনের পেছনে উদ্দেশ্য ছিল সিডর-দুর্গত বাংলাদেশের মানুষকে সাহায্য করা। প্রতিপক্ষও নিউজিল্যান্ডের জাতীয় দল ছিল না। যদিও সাবেক অধিনায়ক স্টিভেন ফ্লেমিংয়ের নেতৃত্বাধীন দলে খেলেছিলেন নিউজিল্যান্ডের মূল দলের অনেক ক্রিকেটারই। কোনো দিন হয়নি বলে এবারও হবে না, মাশরাফির তাতে একেবারেই বিশ্বাস নেই। নেলসনে স্কটল্যান্ড ম্যাচের আগে সাকিব আল হাসান নিউজিল্যান্ডকে হারানোর পূর্বশর্ত হিসেবে ম্যাককালামকে তাড়াতাড়ি ফিরিয়ে দেওয়ার কথা বলেছিলেন। মাশরাফির নিউজিল্যান্ডকে হারানোর রেসিপিতেও এটি আছে। সঙ্গে অবশ্য ট্রেন্ট বোল্টকেও যোগ করে দিচ্ছেন। বোলাররা যদি ম্যাককালামকে সামলাতে পারে আর ব্যাটসম্যানরা বোল্টকে, তা হলে বাংলাদেশের জয় পাওয়াটাকে একেবারেই অসম্ভব বলে মনে করছেন না। এই বিশ্বকাপে বোল্টের মতো টিম সাউদিরও ১৩ উইকেট, মাত্র ১ উইকেট কম নিয়ে ড্যানিয়েল ভেট্টোরি ঠিক তাঁদের পেছনেই। কিন্তু কেন যেন সাউদি আর ভেট্টোরিকে হুমকি বলে মনে হচ্ছে না মাশরাফির। নিউজিল্যান্ডের বিপক্ষে জয় পেলে সেটি কাঁপিয়ে দেবে এই বিশ্বকাপকে। তা সেই জয় কি শুধু কোয়ার্টার ফাইনালের আগে আত্মবিশ্বাসের জন্যই চাইছেন নাকি কোয়ার্টার ফাইনাল প্রতিপক্ষ হিসেবে প্রায় নির্ধারিত হয়ে যাওয়া ভারতকে এড়াতে? মাশরাফি সম্ভাব্য দ্বিতীয় কারণটিকে ফুঁ দিয়ে উড়িয়ে দিচ্ছেন, ‘আরে, কোয়ার্টার ফাইনালে কি আর প্রতিপক্ষ নিয়ে ভাবলে চলে? তার ওপর আমরা যে গ্রুপ থেকে কোয়ালিফাই করেছি! এর চেয়ে কঠিন আর কী হবে?’ হ্যামিল্টনে এসে মাশরাফি রীতিমতো স্মৃতিকাতরতায় আক্রান্ত। বাংলাদেশ দলের হয়ে ক্যারিয়ারের প্রথম সফর এই নিউজিল্যান্ডেই। দেশের বাইরে প্রথম টেস্টটি খেলেছিলেন এই হ্যামিল্টনেই। সেই একই নভোটেল তানুই হোটেল, পাশে ওয়াইকাটো নদীটাও ঠিক আগের মতোই আছে। নদীর পাড় ঘেঁষে ওয়াকওয়েটাও। হোটেলের পাশের রাস্তার দুই পাশও যেন ১৪ বছরে একটুও বদলায়নি। আবার সেই হ্যামিল্টনে এসে না খেলে বাইরে বসে থাকার কথা ভাবতেই পারছেন না মাশরাফি। চোখে ভাসছে ১৯ মার্চ মেলবোর্নে কোয়ার্টার ফাইনাল, সামনে নিউজিল্যান্ড—মাশরাফিকে নিয়ে ঝুঁকি নেওয়া হবে কি না, এই ম্যাচের আগে কোটি টাকার প্রশ্ন এটাই।



নিউজিল্যান্ডের বিপক্ষে ম্যাচটি ছিল আত্মবিশ্বাস বাড়িয়ে নেওয়ার। সেটি হয়েছে। গ্রুপ পর্বের হিসাব-নিকাশ শেষে বাংলাদেশের সামনে এখন ভারত।
আজ মাশরাফি বিন মুর্তজার বদলে অধিনায়কত্ব করা সাকিব আল হাসান জানালেন, এ আত্মবিশ্বাস কাজে লাগিয়ে শেষ আটের লড়াইয়ে দারুণ কিছুই করতে চায় বাংলাদেশ।
শ্রীলঙ্কা, অস্ট্রেলিয়া, ইংল্যান্ড, আফগানিস্তান, স্কটল্যান্ড-সব দলই নাকানিচুবানি খেয়েছে কিউইদের কাছে। সব দলকেই অলআউট করেছে ব্রেন্ডন ম্যাককালামের দল।
এ বিশ্বকাপে একমাত্র বাংলাদেশকেই অলআউট করতে পারেনি নিউজিল্যান্ড। ২৮ ফেব্রুয়ারি অকল্যান্ডে অস্ট্রেলিয়ার বিপক্ষে ম্যাচটির পর বাংলাদেশকে হারাতে ঘাম ছুটে গেছে ভিভ রিচার্ডস,
ইয়ান বোথাম, রিকি পন্টিংদের চোখে এবারের সম্ভাব্য চ্যাম্পিয়ন নিউজিল্যান্ডের। ম্যাচ শেষে সাকিবও বললেন, ‘অবশ্যই সামনেও আমরা এ আত্মবিশ্বাস ধরে রাখব। আজ যেভাবে খেললাম,
 সেটা দারুণ। কোয়ার্টার ফাইনালে এটা ভীষণ সহায়তা করবে। তবে আমরা এখনো কোয়ার্টার ফাইনাল নিয়ে ভাবিনি। তবে ম্যাচটা দুর্দান্তই হবে।
 জানি, সেদিন গ্যালারিতে প্রচুর দর্শক ভারতকে উৎসাহ দেবে। তবে আমরাও প্রস্তুতি নিয়েই মাঠে নামব, কারণ এটা আমাদের প্রথম কোয়ার্টার ফাইনাল।’
 মেলবোর্নে ভারতের বিপক্ষে সেদিন ২০০৭ বিশ্বকাপের সুখস্মৃতি ফিরিয়ে নিয়ে আসতে পারবে বাংলাদেশ? সাকিব বললেন, ‘সত্যি বলতে কি, আমাদের প্রথম লক্ষ্য ছিল কোয়ার্টার ফাইনাল নিশ্চিত করা।
 এখন একটাই ম্যাচ, নিজেদের দিনে ভালো খেলতে পারলে যেকোনো কিছুই ঘটতে পারে। সেভাবেই নিজেদের তৈরি করব। আশা করি, দলের সবাই এ ম্যাচের জন্য তৈরি থাকবে।’
 নেলসনে স্কটল্যান্ড ম্যাচের আগে সাকিব নিউজিল্যান্ডকে হারানোর পূর্বশর্ত হিসেবে ম্যাককালামকে তাড়াতাড়ি ফিরিয়ে দেওয়ার কথা বলেছিলেন।
 আজ সে লক্ষ্যেই নিউজিল্যান্ডের ইনিংসে শুরুতেই নিজেদের প্রধান শক্তি স্পিনের ব্যবহার করেছিল বাংলাদেশ। আক্রমণ শুরু হলো সাকিব-তাইজুল ইসলামের মাধ্যমে।
 স্পিনে কাবু হয়ে ৩৩ রানের মধ্যেই ফিরে গেলেন ‘ভয়ংকর’ ম্যাককালাম ও কেন উইলিয়ামসন। বিশ্বকাপ ইতিহাসে এমন ঘটনা আগে ঘটেছেই মাত্র একটি।
 মিরপুরে ২০১১ বিশ্বকাপের কোয়ার্টার ফাইনালে দক্ষিণ আফ্রিকানদের দিশেহারা করতে শুরুতেই দুই প্রান্তে ঘূর্ণি বিষ নিয়ে হাজির হয়েছিলেন কিউই স্পিনারদ্বয় ডেনিয়েল ভেট্টোরি ও নাথান ম্যাককালাম।
 সামনের ম্যাচেও কি একই ‘ওষুধে’র ব্যবহার করবে বাংলাদেশ? সাকিব বললেন,ওটা একটা পরিকল্পনা ছিল। বল পড়ে ধীরে ব্যাটে আসছিল, কিছু স্পিনও পাওয়া যাচ্ছিল।
 এতে পরিকল্পনাটা কাজ করেছিল। তবে অন্য খেলায় এ পরিকল্পনা কাজে না-ও আসতে পারে।


 উচ্চ আদালতের নির্দেশ অমান্য করে পটুয়াখালীর বাউফল উপজেলার কাছিপাড়া মাধ্যমিক বিদ্যালয়ের শিক্ষক ও কর্মচারীদের ৩ লাখ ৭০ হাজার টাকা বেতন-ভাতা তোলা হয়েছে। গত বৃহস্পতিবার উপজেলার রূপালী ব্যাংক কালিশুরী বন্দর শাখা থেকে এ টাকা তুলে নেওয়া হয়। ঘটনার সত্যতা নিশ্চিত করে ওই শাখার ব্যবস্থাপক আবুল বাশার বলেন, ‘সরকারদলীয় চিফ হুইপ ও স্থানীয় সাংসদ আ স ম ফিরোজ মুঠোফোনে আমাকে ধমক দিয়ে বেতন-ভাতা ছেড়ে দিতে বলেন। এ ছাড়া ইউনিয়ন আওয়ামী লীগের সভাপতি নেছার উদ্দিন জামালও আমাকে চাপ দেন। বাধ্য হয়ে শিক্ষকদের বেতন-ভাতার কাগজে স্বাক্ষর করেছি। আমার কিছুই করার ছিল না।’ এ বিষয়ে চিফ হুইপ আ স ম ফিরোজের মুঠোফোনে কল করা হলে তিনি তা ধরেননি। অভিযোগ অস্বীকার করেছেন নেছার উদ্দিন জামাল। বিদ্যালয়, স্থানীয় লোকজন ও ব্যাংক সূত্রে জানা গেছে, ২০১৪ সালের ২৮ সেপ্টেম্বর সভাপতি বাদে অন্যান্য পদে বিদ্যালয়ের ব্যবস্থাপনা কমিটির নির্বাচন হয়। পরে ১ অক্টোবর সভাপতি নির্বাচন অনুষ্ঠিত হয়। এতে বিদ্যালয়টির প্রতিষ্ঠাতা সদস্য আবদুর রশিদ পুনর্নির্বাচিত হন। আবদুর রশিদ জেলা বিএনপির সাবেক আহ্বায়ক। এরপর দুর্বৃত্তরা হামলা চালিয়ে নির্বাচন-সংশ্লিষ্ট কাগজপত্র ও রেজল্যুশন খাতা ছিঁড়ে ফেলে। নতুন করে কোনো ব্যবস্থাপনা কমিটি ঘোষণা কিংবা অনুমোদন না দেওয়ার বিষয়ে আবদুর রশিদ ১৪ অক্টোবর পটুয়াখালীর বাউফল সহকারী জজ আদালতে মামলা করেন। আদালত অস্থায়ী নিষেধাজ্ঞা জারি করেন। এরপর ওই আদেশের বিরুদ্ধে বরিশাল শিক্ষা বোর্ডের বিদ্যালয় পরিদর্শক জেলা জজ আদালতে মিস আপিল করলে আদালত নিষেধাজ্ঞা প্রত্যাহারের আদেশ দেন। কিন্তু আবদুর রশিদ ১ মার্চ হাইকোর্ট বিভাগে মামলা করেন। হাইকোর্ট সহকারী জজ আদালতের আদেশ বহাল রেখে ১৮০ দিনের মধ্যে মিস আপিল নিষ্পত্তি করার জন্য জেলা জজকে নির্দেশ দেন। কিন্তু এর মধ্যে বিদ্যালয়ের প্রধান শিক্ষক এ কে এম হাবিবুর রহমানকে বাদ দিয়ে সহকারী শিক্ষক ইউনুচ আকনকে ভারপ্রাপ্ত প্রধান শিক্ষক করে গত ২ ফেব্রুয়ারি বরিশাল শিক্ষা বোর্ড ব্যবস্থাপনা কমিটি (অ্যাডহক) অনুমোদ করে। এ কমিটির সভাপতি করা হয় সামসুল আলমকে। প্রধান শিক্ষক হাবিবুর রহমান বলেন, ‘প্রধান শিক্ষক থাকা অবস্থায় ভারপ্রাপ্ত প্রধান শিক্ষকের স্বাক্ষরে অ্যাডহক কমিটি হতে পারে না। সম্পূর্ণ অবৈধভাবে বেতন-ভাতা পাস করানো হয়েছে।’ ভারপ্রাপ্ত সভাপতি ইউনুচ আকন বলেন, ‘এ বিষয়ে আমি কোনো মন্তব্য করব না।’ বরিশাল শিক্ষা বোর্ডের বিদ্যালয় পরিদর্শক আবুল বশার তালুকদার বলেন, কাগজপত্র না দেখে কিছু বলা যাবে না।


সিডনিতে ইংল্যান্ড-আফগানিস্তান ম্যাচের ধারাভাষ্যকার তাঁরা। বৃষ্টির কারণে বন্ধ থাকায় হয়তো সময় কাটাতেই টেলিভিশনে চোখ রেখেছিলেন হ্যামিল্টনের বাংলাদেশ-নিউজিল্যান্ড ম্যাচের দিকে। কিন্তু এই ম্যাচের বাংলাদেশকে দেখে বিস্ময়ে অভিভূত স্টার স্পোর্টসের তিন ধারাভাষ্যকার-রমিজ রাজা, ওয়াসিম আকরাম ও ইয়ান বিশপ। এবারের বিশ্বকাপের বাংলাদেশ দলকে দেখে সত্যিই অবাক এই সাবেক তিন তারকা। বিশপের খুব মনে আছে গত আগস্টে ক্যারিবীয় দ্বীপপুঞ্জে খেলতে যাওয়া বাংলাদেশ দলটির কথা। হারতে হারতে ক্লান্ত, ত্রস্ত-বিধ্বস্ত ওই বাংলাদেশ দলের সঙ্গে বিশ্বকাপের বাংলাদেশ দলটির কোনো মিলই খুঁজে পাচ্ছেন না ওয়েস্ট ইন্ডিজের সাবেক এই ফাস্ট বোলার। ইংল্যান্ড-আফগানিস্তান ম্যাচের এক ফাঁকে একটা আলোচনায় বাংলাদেশ প্রসঙ্গে বিশপ বললেন, ‘এই বাংলাদেশের শরীরী ভাষাই অন্য রকম। গত বছরের মাঝামাঝি সময় ওয়েস্ট ইন্ডিজ সফরে যাওয়া দলটির আত্মবিশ্বাসের সঙ্গে এই দলের কোনো কিছুরই মিল নেই।’ রমিজ রাজা বলেন, ‘২০১২ এশিয়া কাপে ভারত-শ্রীলঙ্কাকে হারিয়ে ফাইনালে গিয়েই বাংলাদেশ নিজেদের চেনাতে পেরেছিল। তারা তখনই সবাইকে জানিয়ে দিয়েছিল, নিজেদের দিনে যেকোনো দলকে হারাতে পারে তারা।’ কোয়ার্টার ফাইনালে ভারতের প্রতিপক্ষ বাংলাদেশ। রমিজ রাজা মনে করেন, বাংলাদেশ দলের ‘অননুমেয়’ ব্যাপারটাই তাদের বড় শক্তি। ব্যাপারটি কোয়ার্টার ফাইনালে কাজে লাগাতে পারে তারা। ওয়াসিম আকরাম বলেন, ‘আমি বাংলাদেশি ক্রিকেটের খুব বড় ফ্যান। এই দেশটিতে ক্রিকেটের প্রতি মানুষের ভালোবাসা আছে, দলটিতেও ভালো ক্রিকেটারের সংখ্যা নেহাতই কম নয়। কিন্তু নিজেদের চেনানোটাই বাকি ছিল তাদের। আমার মনে হয় বিশ্বকাপে সেই কাজটা তারা করেছে।’ বিশপ মন্তব্য করেছেন, মুশফিকুর রহিমের মতো ব্যাটসম্যানের কাঁধ থেকে ওয়ানডে অধিনায়কত্বের বোঝা নামিয়ে সঠিক কাজই করেছে বাংলাদেশের ক্রিকেট প্রশাসন। মাশরাফি বিন মুর্তজার নেতৃত্বে বাংলাদেশ দলটি এই মুহূর্তে অনেক বেশি আত্মবিশ্বাসী।



গত বিশ্বকাপে বাংলাদেশকে নেতৃত্ব দিয়েছিলেন তিনিই। দলের ভারটা বহুদিন কাঁধে ছিল না। নিয়মিত অধিনায়ক মাশরাফি বিন মুর্তজার অনুপস্থিতিতে আজ হ্যামিল্টনে অধিনায়কত্বের দায়িত্ব বর্তাল সাকিব আল হাসানের ওপর। বহুদিন পর অধিনায়ক হিসেবে ম্যাচের পর টিভি ক্যামেরার সামনে বলতে এলেন সাকিব। বাঁ-হাতি অলরাউন্ডার জানালেন, লড়াই করে এমন হার অনুপ্রেরণাই দেবে। সাকিব বললেন, ‘আমরা ভালো খেলেছি, বিশেষ করে যেভাবে ব্যাট করেছি। সবাই ভালো খেলেছে, নির্দিষ্ট করে বললে মাহমুদউল্লাহ, সৌম্য অসাধারণ খেলছে। এ ম্যাচ থেকে অনেক ইতিবাচক দিক খুঁজে নিতে পারব এবং কোয়ার্টার ফাইনালে তা কাজে লাগাতে পারব।’ দুর্দান্ত ফর্মে রয়েছেন মাহমুদউল্লাহ। ইংল্যান্ডের বিপক্ষে সেঞ্চুরির পর আজ নিউজিল্যান্ডের বিপক্ষেও অসাধারণ শতক। সাকিবের প্রত্যাশা, এ ছন্দ ধরে রাখবেন ডানহাতি ব্যাটসম্যান, ‘সে (মাহমুদউল্লাহ) দারুণ ফর্মে রয়েছে। এখন প্রয়োজন এটি ধরে রাখা। আমাদের আরও কয়েকজন খেলোয়াড় ভালো ছন্দে রয়েছে। নিয়মিত রান পাচ্ছে। আশা করি ব্যাট-বলে তারা এ ছন্দ ধরে রাখতে পারবে।’ ২৮৯ রানের লক্ষ্য দিয়ে ম্যাচটি বেশি জমিয়ে তুলেছিল বাংলাদেশ। তবে শেষমেশ জেতা হলো না। ব্যাট হাতে তেমন কিছু না করতে পারলেও দলের পক্ষে সর্বোচ্চ ৪ উইকেট নেওয়া সাকিব পরাজয়ের ব্যাখ্যা দিলেন এভাবে, ‘আমাদের শুরুতেই কিছু উইকেট নেওয়ার দরকার ছিল। আমরা তুলে নিয়েছিলামও। পরে তারা কিছু বেশি রান তুলে ফেলে। একজন কম বোলার নিয়ে খেলে জেতাটা আমাদের জন্য কঠিনই ছিল। নিয়মিত পাঁচ বোলার ছিল না। তবুও চেষ্টা করেছিলাম সব সময় চাপ বজায় রাখতে। শেষ পর্যন্ত সেটা পারিনি।’ সেটা না পারলেও টুর্নামেন্টের অন্যতম সেরা দলের বিপক্ষে আজকের এই লড়াই শেষ আটে অনুপ্রেরণার রসদ জোগাবে বাংলাদেশকে। 



অসাধারণ মাহমুদউল্লাহ! টানা দ্বিতীয় ম্যাচে দেশকে ভাসালেন সেঞ্চুরির গৌরবে। বিশ্বকাপের মহাতারকা হয়ে তাঁর ১০০ রানের দুর্দান্ত ইনিংসটির ওপর ভর করেই হ্যামিল্টনে নিউজিল্যান্ডকে চ্যালেঞ্চ জানাচ্ছে বাংলাদেশ। এই প্রতিবেদন লেখার সময় বাংলাদেশের সংগ্রহ ছিল ৪৭ ওভারে ৫ উইকেটে ২৫০। মাহমুদউল্লাহর সঙ্গী সাব্বিরের ব্যাট থেকে এসেছে ৩৪ রান।  সাকিব আউট হয়েছেন ২৩ রানে। ১৮ বলে ৩টি চারে করা এই ইনিংসটির সমাপ্তি যথেষ্ট হতাশাজনক। কোরি অ্যান্ডারসনের যে ওভারটিতে তিনি আউট হয়েছেন, সে ওভারে তাঁর ব্যাট থেকেই আসে দুটি বাউন্ডারি। অফ স্টাম্পের একেবারে বাইরের বলকে চার্জ করতে গিয়েই উইকেটরক্ষক লুক রনকির হাতে ধরা পড়েন তিনি। মুশফিক ফিরেছেন ১৫ রানে। তিনিও দারুণ একটি ইনিংসেরই ইঙ্গিত দিয়েছিলেন। তাঁর ইনিংসটিরও মৃত্যু-ঘন্টা বাজে ওই অ্যান্ডারসনের বলেই উইকেটের পেছনে রনকির হাতে ধরা পড়ে। শুরুতে ট্রেন্ট বোল্ট ও টিম সাউদের দুর্দান্ত বোলিংয়ে দিশেহারা বাংলাদেশকে পথ দেখান সৌম্য সরকার। সৌম্য নামতেই ভোজবাজির মতো পাল্টে গেল পরিস্থিতি। ট্রেন্ট বোল্ট আর টিম সাউদির বোলিং আক্রমণ যেভাবে বাংলাদেশ দলকে ভোগাচ্ছিল, সেই অবস্থা থেকে দলকে বের করে নিয়ে আসলেন সৌম্য। পাল্টা আক্রমণে চাপটা সরিয়ে নিলেন দলের কাঁধ থেকে। রানের চাকাকে করলেন সচল। একদিনের ক্রিকেটে নিজের প্রথম ফিফটিটি পেলেন আজ তিনি। যদিও ৫১ রানে তাঁর ইনিংসটির অপমৃত্যু ঘটেছে ড্যানিয়েল ভেট্টোরির বলে, কোরি অ্যান্ডারসনের হাতে ধরা পড়ে। সৌম্যর সঙ্গে দারুণ এক জুটি গড়েছিলেন আছেন বিশ্বকাপে বাংলাদেশের প্রথম সেঞ্চুরিয়ান মাহমুদউল্লাহ। ৯০ রানের এই জুটি এই ম্যাচে বাংলাদেশকে দারুণভাবেই ঘুরে দাঁড়াতে সহায়তা করে।


প্রথমে স্টুয়ার্ট ব্রড, পরে জেমস অ্যান্ডারসনকে রিভার্স সুইংয়ে বোল্ড করে অ্যাডিলেডে তখন উড়ছেন রুবেল হোসেন। ইংল্যান্ডের সঙ্গে ম্যাচে বাংলাদেশের পেস বোলিংও যেন উড়েছে। দুটি রানআউট বাদ দিয়ে বাকি ৮টি উইকেটই পেসারদের। বাংলাদেশের সঙ্গেই পরের ম্যাচ কিউইদের (আজ), ইংল্যান্ডের সঙ্গে ম্যাচটি সরাসরি না দেখলেও পরে নিশ্চয়ই ভিডিও ফুটেজ দেখেছেন ব্রেন্ডন ম্যাককালাম। তাতে আলাদা করে চোখে লাগতে পারে রুবেল-মাশরাফি-তাসকিনদের বোলিং। রুবেলকেও নিশ্চয়ই ভোলেননি। ২০১৩ সালে দ্বিতীয় ‘বাংলাওয়াশের’ শুরুটা হয়েছিল তো রুবেলের হাত ধরেই। মিরপুরে হ্যাটট্রিকসহ ৬ উইকেট নিয়ে ধসিয়ে দিয়েছিলেন কিউই ব্যাটিং। আর একটা পরিসংখ্যানও মনে থাকতে পারে নিউজিল্যান্ড অধিনায়কের। বাংলাদেশের সঙ্গে খেলা ৭ ম্যাচের ৩টিতেই যে আউট হয়েছিলেন রুবেলের বলে! মনে থাকুক, না-ই থাকুক, বাংলাদেশের পেস বোলিংকে সামলানো সহজ হবে না বলেই মনে করছেন নিউজিল্যান্ড অধিনায়ক, ‘কালকের (আজ) কাজটা কঠিনই হবে। দ্রুতগতির বোলাররা ছেড়ে কথা বলবে না। আর সঠিক সময়ে জ্বলে উঠলে তো কথাই নেই।’ ম্যাককালামের চোখে এখন বাংলাদেশি পেসাররা আগের যেকোনো সময়ের চেয়ে বেশি বিপজ্জনক, ‘সেদিন আমরা যা দেখেছি, তাতে তাদের পেসাররা গত কয়েক বছরের তুলনায় এখন বেশি হুমকির কারণ।’ শুধু পেস বোলিং নয়, গোটা বাংলাদেশ দলের উন্নতিই চোখে পড়েছে তাঁর, ‘গত কয়েক বছরে তারা সব মিলিয়ে অনেক উন্নতি করেছে। ঘরের মাটিতে আমাদের ৭টি ম্যাচে হারানো এর একটা প্রমাণ। যদিও দেশের বাইরে তাদের পারফরম্যান্স ঠিক আশানুরূপ নয়। তবে সেদিকেও তারা উন্নতি করছে, আমার মনে হয় সেটি এখন আপনারা দেখতে পাচ্ছেন।’ গুরুত্ব নেই, আবার আছেও বি-ম্যাক পেস বোলিংকে হুমকি মানছেন, কিন্তু তিনি নিজেই তো বাংলাদেশের জন্য অনেক বড় হুমকি হয়ে দাঁড়াতে পারেন! ৫ ম্যাচে ৩টি ফিফটিতে ৪৯.৮০ গড়ে ২৪৯ রান, স্ট্রাইক রেট আরও ভীতি-জাগানিয়া—১৯৩! তবে তাঁকে হয়তো স্পিনেই কুপোকাত করার পরিকল্পনা করছেন স্পিন কোচ রুয়ান কালপাগে, ‘স্পিনের বিপক্ষে সে এখনো নিজেকে সেভাবে মেলে ধরতে পারেনি। কাজটা কঠিন, তবে আমাদের পরিকল্পনা আছে তাকে নিয়ে।’ সেডন পার্কের পিচও আশা দিতে পারে বাংলাদেশের স্পিনারদের। ১০ মার্চ এখানে আইরিশদের বিপক্ষে খেলা ভারতীয় অধিনায়ক মহেন্দ্র সিং ধোনির মতে, এটি ‘নিউজিল্যান্ডের সবচেয়ে ধীরগতির উইকেট’। বাংলাদেশের পেস বোলিংকে নিয়ে ভাবছেন ম্যাককালাম, আর বাংলাদেশ ভাবছে স্পিন দিয়ে ‘ম্যাককালাম-কাঁটা’ দূর করা নিয়ে। হ্যামিল্টনের ২২ গজে কী হবে, তার একটা আভাস আজ সকালেই পেয়ে যাওয়ার কথা!
